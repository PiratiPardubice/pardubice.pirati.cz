---
layout: post
category: CLANKY
title: S Masarykovými kasárnami si budeme vědět rady
date: 2018-08-29T06:00:00+01:00
tags:
    - bydlení
    - rozvoj
    - brownfield
author: Jakub Kutílek
image: articles/2018/masarykova-kasarna-uzemni-studie.png

---

**V poslední době se víří spekulace o budoucnosti Masarykových kasáren, brownfieldu v majetku města. Mnohdy se zapomíná, že se jedná o opravdu rozsáhlé území (cca 10 hektarů). Nebavíme se tedy o jedné stavbě nebo jedné funkci. Jedná se spíše o menší městskou čtvrť.**

Město má od roku 2014 zaregistrovanou [územní studii][1] na toto území (výřez na titulním obrázku), kterou zpracoval tehdejší tým na odboru hlavního architekta, včetně <a href="/clenove/jakub-kutilek/">Jakuba Kutílka</a>.

Letos pořízené [studentské práce][2] z brněnského VUT potvrdily, že by primární funkcí v tomto přestavbovém území mělo být bydlení. Práce by měly být zveřejněny v září.

Podle našeho názoru má město výjimečnou příležitost naložit s těmito lukrativními pozemky kreativně. V souladu s územní studií může ve střední části nabídnout parcely *drobným stavitelům na městské řadové domy*. Část směřující do Zborovského náměstí může naopak nabídnout developerovi, ale smluvně jej zavázat k vypsání architektonické soutěže. Při takovéto kombinaci bytových a řadových rodinných domů by zde mohlo žít *1600 až 3000 obyvatel*.

V severovýchodním rohu (u okružní křižovatky) má vzniknout nová budova úřadu práce. Další veřejné budovy by mohly vzniknout v nemalém bloku směrem ke hřbitovu a krematoriu. Uvnitř území by mohl vzniknout domov pro seniory, ale třeba také komunitní bydlení pro seniory, které by se výborně mezigeneračně doplňovalo s drobnou rodinnou výstavbou.

Dříve se o Masarykových kasárnách mluvilo také jako o jedné z možných lokalit pro městský „superúřad“, kam by se sestěhovala všechna pracoviště magistrátu. Ten, pokud by měl vůbec vzniknout, bychom raději viděli blíže centru města.

V každém případě vidíme obrovský potenciál této lokality. Počítáme s tím, že stávající budovy budou zbourány, jelikož jsou svou dispozicí vhodné jedině pro ubytovny, které ve městě zřizovat nechceme. Budeme trvat na tom, aby území bylo využito co nejpestřeji v duchu smíšené městské zástavby. Obyvatelé nové čtvrti budou mít na dosah ruky veškerou vybavenost i četnou obsluhu veřejnou dopravou, nebudu tak každodenně potřebovat automobil v takové míře jako obyvatelé satelitů či nových čtvrtí na zelené louce na okraji města. To vše dává dohromady osvědčeným receptem na fungující město evropského typu.

Více o našich plánech se dozvíte také v našem [programu pro rozvoj města a bydlení][3].

[1]: https://www.pardubice.eu/urad/radnice/uzemni-planovani/uzemni-studie-mesta-pardubice/uzemni-studie-masarykovy-kasarny/
[2]: https://pardubicky.denik.cz/zpravy_region/studenti-navrhli-prestavbu-masarykovych-kasaren-20180711.html
[3]: https://pardubice.pirati.cz/komunalni-volby-2018/program/radnice/rozvoj-mesta-a-bydleni/
