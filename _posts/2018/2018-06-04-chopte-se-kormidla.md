---
layout: post
category: CLANKY
title: Chopte se kormidla!
date: 2018-06-03T10:00:00+01:00
tags: Participace
author: Filip Vařecha
image: articles/2018/chopte-se-kormidla.jpg #751x422
---

Jistě vás taky někdy během procházky napadla skvělá myšlenka, jak by se nějaké
místo dalo vylepšit. Opravit staré lavičky, postavit workoutové hřiště. Nebo
třeba zřídit informační tabule ukazující odjezdy autobusů a jejich zpoždění.
Nebylo by skvělé, kdyby to nemuselo zůstat jen u nápadu a vy jste skutečně měli
možnost tenhle váš nápad zrealizovat? My věříme, že ano. Věříme, že občané mají
spoustu skvělých nápadů a že město by jim mělo naslouchat. A proto chceme v
Pardubicích nastartovat cestu k většímu zapojení veřejnosti do řízení města.

## Co znamená participace?
Termín participace původně pochází z latiny a znamená „sdílet něco, účastnit se
něčeho, mít podíl na něčem“. V komunální politice to je zpravidla přímé zapojení
občanů do chodu města. V praxi to může být například:

- **participativní rozpočet** – občané přímo rozhodují o tom, jak bude využita
  určitá část rozpočtu města
- **nahlášení problému ve vašem okolí, kterým by se město mělo zabývat** -
  například pomocí mobilní aplikace
- **zapojení do řízení městských projektů** (např. Dukla Sportovní, oprava
  přednádraží atd.) – občané jsou součástí strategických rozhodnutí od začátku
  do konce


> Participace rozhodně nenahrazuje zastupitelskou demokracii, protože konečné
rozhodnutí vždy zůstává na zastupitelích. Dává jim ale do rukou cenné podněty od
občanů, kteří problémy svého okolí znají nejlépe.

## Efektivnější rozhodování
Participace veřejnosti na rozhodování ve městě přináší spoustu významných výhod.
Rozhodování se díky ní stává kvalitnější, protože se ho účastní více aktérů a
především občané, kteří své okolí dobře znají a často dokážou upozornit na
podstatné dopady rozhodnutí, které místní správa ani odborníci nemusí znát.

Rozhodování s účastí veřejnosti je efektivnější a šetří finanční prostředky.
Veřejnost pomáhá vytipovat, co je ještě užitečné a co už jsou vyhozené peníze.
Důležité ale také je, že rozhodnutí, na kterém se občané sami podílí, mají
jejich podporu podporu. Předchází se totiž různým nedorozuměním. A navíc si lidé
rádi pohlídají, že je „jejich“ projekt kvalitně realizovaný.

Participace zároveň pomáhá budovat zájem lidí o věci veřejné. Pomáhá utvářet
vazby mezi veřejností, odborníky, zástupci města a úředníky. Tím napomáhá ke
zkvalitnění demokratických procesů a k posílení vzájemné důvěry mezi
jednotlivými aktéry rozhodování.

> Participace pomáhá k posílení vzájemné důvěry mezi veřejností a zástupci
města.

## Veřejná setkání a spolupráce s občany

Pardubice zatím nejsou příliš otevřeným městem. V Indexu participace 2015–2016
zaujaly nelichotivé 125. místo z celkových 150 posuzovaných obcí a měst. Je tedy
opravdu co zlepšovat. Jak začneme?

V první řadě se budeme snažit prosadit participativní rozpočet, tedy část
rozpočtu, o jejímž využití rozhodnou občané. Participativní rozpočet budou
organizovat jednotlivé městské obvody, kterým město vyhradí poměrnou část peněz
dle již existujících rozdělovacích mechanismů. Chceme aby se tato část rozpočtu
vyhrazená občanům postupně zvyšovala.

Podpoříme veřejná setkání a průzkumy veřejného mínění jako standardní součást
každého městského projektu. Oceňujeme, že radnice v některých případech k těmto
procesům již přistupuje (např. revitalizace Palackého ul.). My ale chceme tyto
procesy významně posílit, aby se staly nedílnou součástí všech podobných
projektů. A aby spolupráce s občany byla průběžná od začátku do konce.

## Zdravé město

Zasadíme se o to, aby vznikla skutečně funkční platforma pro hlášení problémů,
které by město mělo řešit (např. když objevíte díru v silnici, nebo rozbité
veřejné osvětlení). Její součástí musí být záruka odpovědi města. Každý občan,
který pošle podnět, musí vědět, jak se jeho podání vyvíjí.

Chceme, aby se participace v Pardubicích natrvalo stala pevnou součástí
rozhodování radnice i městských obvodů. Proto se zasadíme o vznik pozice
koordinátora participace na magistrátu a podpoříme zapojení Pardubic do Národní
sítě Zdravých měst ČR.

> [Národní síť Zdravých měst ČR][2] je sdružení místních samospráv, které propagují
udržitelný rozvoj, zapojení veřejnosti do rozhodovacích procesů a kladou důraz
na podporu zdravého životního stylu svých obyvatel.

## Další informace lze nalézt:

* [Participativní rozpočet][1]
* [Národní síť Zdravých měst ČR][2]

[1]: https://wiki.pirati.cz/fo/rozpocty/participativni/start
[2]: https://www.zdravamesta.cz

